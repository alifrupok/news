<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Prothom Alo</title>
</head>
<body>
    <h1> ১৪৮ আসনের ফল: ইমরান–সমর্থিত স্বতন্ত্র প্রার্থীরা আরও এগিয়ে </h1>
    <h5>অনলাইন ডেস্ক</h5>
    <p>আপডেট: ০৯ ফেব্রুয়ারি ২০২৪, ২০: ৫৩ </p>
    <img src="https://images.prothomalo.com/prothomalo-bangla%2F2024-02%2F66bd17f0-2710-4f7e-8001-1417328ee45b%2F477792_01_02.jpg?rect=0%2C127%2C3655%2C2056&auto=format%2Ccompress&fmt=webp&format=webp&w=576&dpr=1.0" alt="Photo">
    <p>নির্বাচনের ফলাফলে এগিয়ে থাকার খবরে পেশোয়ারে উল্লাস করেন ইমরান খানের দলের নেতা–কর্মী ও সমর্থকেরা। পাকিস্তান, ৯ ফেব্রুয়ারিছবি: এএফপি</p>
    <hr>
    <p>পাকিস্তানের সাধারণ নির্বাচনের ফলাফলে আরও এগিয়ে গেল কারাবন্দী সাবেক প্রধানমন্ত্রী ইমরান খানের দলের সমর্থিত স্বতন্ত্র প্রার্থীরা। দ্বিতীয় স্থানে রয়েছে আরেক সাবেক প্রধানমন্ত্রী নওয়াজ শরিফের দল। এরপরে রয়েছে বিলাওয়াল ভুট্টো জারদারির দল। মূলত তিন দলের মধ্যে হাড্ডাহাড্ডি লড়াই হচ্ছে।<p>
    
    <p>পাকিস্তান নির্বাচন কমিশনের ওয়েবসাইটে জাতীয় পরিষদের ১৪৮ আসনের ফল ঘোষণা করা হয়েছে। এর মধ্যে স্বতন্ত্র প্রার্থীরা ৬১টি আসনে জয়ী হয়েছেন, যার বেশির ভাগই ইমরান খানের দল পাকিস্তান তেহরিক–ই–ইনসাফের (পিটিআই)–সমর্থিত প্রার্থী। দ্বিতীয় অবস্থানে থাকা নওয়াজের দল পাকিস্তান মুসলিম লিগ (পিএমএল-এন) পেয়েছে ৪৩ আসন। আর বিলাওয়ালের পাকিস্তান পিপলস পার্টি (পিপিপি) পেয়েছে ৩৮ আসন। এর বাইরে এমকিউএম চারটি, জেইউআই (পি) একটি ও পিএমএল একটি আসনে জয় পেয়েছে।</p>

    <p>কাতারভিত্তিক সংবাদমাধ্যম আল-জাজিরার প্রতিবেদনে ১৩৭টি আসনের ফল দিয়ে বলা হয়েছে, ইমরানের দলের সমর্থিত স্বতন্ত্র প্রার্থীরা জিতেছেন ৫০টি আসনে। নওয়াজের দলের প্রার্থীরা ৪৪ আসন ও বিলাওয়ালের দলের প্রার্থীরা ৩৫ আসনে জয় পেয়েছেন। আর ৮টি আসনে জিতেছেন অন্য প্রার্থীরা।</p>

    <p>পাকিস্তানের ডন অনলাইনের খবরে বলা হয়েছে, ঘোষিত ৮৪ আসনের মধ্যে ৩২ আসনে জিতে এগিয়ে রয়েছেন ইমরানের দলের সমর্থিত প্রার্থীরা। আর নওয়াজের দল ২৭ ও বিলাওয়ালের দল ১৮ আসনে জিতেছে। বাকি ৭টি আসনে জিতেছেন অন্য প্রার্থীরা।</p>

    <p>গতকাল বৃহস্পতিবার ২৬৫ আসনে (একটি স্থগিত) ভোট গ্রহণ অনুষ্ঠিত হয়। সরকার গঠনে প্রয়োজন হবে ১৩৪ আসন। পাকিস্তান জাতীয় পরিষদের মোট আসনসংখ্যা ৩৩৬টি। এর মধ্যে ২৬৬ আসনে সরাসরি ভোট গ্রহণ হয়। আর ৬০ আসন সংরক্ষিত নারীদের জন্য ও ১০টি সংরক্ষিত সংখ্যালঘুদের জন্য।</p>


    <br>
    <br>
    <br>
    <h1>পাকিস্তানে ইমরান–সমর্থিত প্রার্থীরা পার্থক্য বাড়িয়ে যাচ্ছেন</h1>
    <img src="https://images.prothomalo.com/prothomalo-bangla%2F2024-02%2F2291a048-dbd9-4816-a227-9859e9d48f1f%2F479800_01_02.jpg?rect=0%2C26%2C2935%2C1651&auto=format%2Ccompress&fmt=webp&format=webp&w=640&dpr=1.0" alt="">
    <p>পাকিস্তানের সাবেক প্রধানমন্ত্রী কারাবন্দী ইমরান খানের সমর্থিত প্রার্থীরা প্রতিদ্বন্দ্বী দলগুলোর সঙ্গে আসনসংখ্যার পার্থক্য বাড়িয়ে চলেছেন। নির্বাচন কমিশন ঘোষিত ২২০ আসনের প্রাথমিক ফলাফলেও ইমরান-সমর্থিত স্বতন্ত্র প্রার্থীরা এগিয়ে রয়েছেন। দ্বিতীয় স্থানে আছে সাবেক প্রধানমন্ত্রী নওয়াজ শরিফের দল। তারপরই রয়েছে বিলাওয়াল ভুট্টো জারদারির দল।</p>

    <p> পাকিস্তানের নির্বাচন কমিশনের ওয়েবসাইটে দেওয়া প্রাথমিক ফলাফলে দেখা যায়, ২২০ আসনের মধ্যে স্বতন্ত্র প্রার্থীরা ৯০টি আসনে জয় পেয়েছেন। যার অধিকাংশই ইমরান-সমর্থিত প্রার্থী। দ্বিতীয় স্থানে থাকা নওয়াজের দল পাকিস্তান মুসলিম লিগ-নওয়াজ (পিএমএল-এন) পেয়েছে ৬২ আসন, আর তৃতীয় স্থানে থাকা বিলাওয়ালের পাকিস্তান পিপলস পার্টি পেয়েছে ৫০টি আসন। এ ছাড়া মুত্তাহিদা কওমি মুভমেন্ট (এমকিউএম) ১১টি এবং ইসতিকাম-ই-পাকিস্তান পার্টি (আইপিপি), জমিয়ত ওলেমা-ই-ইসলাম পাকিস্তান (জেইউআই-পি) ও পিএমএল দুটি করে আসনে ফল পেয়েছে। একটি আসনে জিতেছে পাখতুনখাওয়া ন্যাশনাল আওয়ামি পার্টি পাকিস্তান (পিএনএপিএফ)।</p>
    <p>এদিকে পাকিস্তান সংবাদমাধ্যম ডন অনলাইনের খবরে বলা হয়েছে, ইমরান খানের দল পাকিস্তান তেহরিক-ই-ইনসাফের (পিটিআই)-সমর্থিত প্রার্থী ৫৮ আসনে জিতেছেন। ডন ১৪৬ আসনের ফল দিয়ে জানিয়েছে ইমরানের দলের সমর্থিত প্রার্থীদের পরের অবস্থানে থাকা নওয়াজের দলের প্রার্থীরা ৪৩ আসনে জয় পেয়েছেন। আর তৃতীয় অবস্থানে থাকা বিলাওয়ালের দল ৩৪ আসনে জিতেছে। ১১টি আসনে জিতেছেন অন্য প্রার্থীরা।</p>

</body>
</html>